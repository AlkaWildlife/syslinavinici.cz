---
title: 'Brouci, motýli a pavouci Velkých Pavlovic'
published: true
image: /media/vretenuska_ligrusova.jpg
listing_thumbnail: /media/vretenuska_ligrusova-274.jpg
description: >-
  Stráně Velkých Pavlovic jsou domovem nejen syslům, ale také velkému množství
  vzácných druhů bezobratlých
date: '2020-12-28'
category: news
layout: news
---
Stráně Velkých Pavlovic jsou domovem nejen syslům a mnoha druhům vzácných bylin, ale také velkému množství bezobratlých. Orientační entomologický a arachnologický průzkum provedený v letech 2018 a 2019 to prokázal. Příčinou je jednoznačně způsob hospodaření v této zemědělské krajině. Naprosto zásadní je zdejší mozaikovitá krajina, díky které se zde nachází v dnešní době vzácné typy prostředí - různé typy úhorů, ruderálů, narušovaných ploch a okrajů polí či polních cest. Modelovým příkladem mohou být nosatcovití brouci rýhonosci, kteří jsou převážně vázáni na různé otevřené plochy s řídkou vegetací, okraje cest, úhory nebo jinak narušovaná místa v otevřené krajině. Řada z nich patří k ohroženým druhům a jejich výskyt je dokladem vysoké biologické hodnoty území. Ve sledované oblasti je například poměrně hojný rýhonosec Pseudocleonus cinereus, který se v ČR vyskytuje pouze na několika lokalitách na jižní Moravě. Žije na různých druzích rostlin z čeledi Asteraceae v řídké vegetaci na okrajích cest, ve vinicích nebo na okrajích stepních lokalit. K dalším ohroženým teplomilným druhům patří Lixus angustus vázaný na hořčík jestřábníkovitý. Na pumpavě obecné žije Lixus vilis, v kořenech hadince obecného se vyvíjí larvy druhu Rhabdorrhynchus seriegranosus. 

# Brouci

Orientačním průzkumem bylo zjištěno 298 druhů brouků. Celkem 11 je zařazeno mezi zvláště chráněné druhy a 62 druhů je uvedeno v různých kategoriích Červeného seznamu bezobratlých. Na lokalitě bylo zjištěno velké množství ohrožených a vzácných druhů vázaných na různé typy stanovišť od zbytků stepních biotopů, úhorů, různě obhospodařovaných políček a vinohradů až po xylofágní druhy vázané na dřeviny a teplomilné křoviny. Z řady zaznamenaných ohrožených druhů xylofágů lze uvést např. nápadného krasce třešňového (_Anthaxia candens_), v sutinách starých ovocných stromů probíhá vývoj larev zlatohlávka skvostného (_Protatetia speciossisima_) a setkat se zde můžeme vzácně i s naším největším broukem, roháčem obecným (_Lucanus cervus_), jehož larvy žijí na kořenech odumírajících starých stromů. Starší suché dřevo a často také dřevěné kůly ve vinicích hostí pestře zbarveného tesaříka _Chlorophorus varius_, kterého můžeme najít ve vrcholném létě na květech máčky ladní nebo řebříčků. Pod kůrou odumřelých ořešáků byl zjištěn také ohrožený druh z čeledi _Zopheridae Colobicus hirtus_. V zaschlých větvičkách révy vinné žije drobný krasec _Agrilus derasofasciatus_ nebo korovník _Psoa viennensis_. K velmi vzácným druhům naší fauny patří drobný tesařík _Glaphyra kiesenwetteri_, jehož vývoj probíhá prosychajících v růžích na xerotermních stanovištích.



_krasec třešňový (foto Václav Křivan)_

![krasec třešňový](/media/krasec_tresnovy.jpg "krasec třešňový")

_hrobařík Nicrophorus germanicus (foto Václav Křivan)_

![hrobařík Nicrophorus germanicus](/media/hrobarik_nicrophorus_germanicus.jpg "hrobařík Nicrophorus germanicus")

_nosatec Pseudocleonus cinereus (foto Václav Křivan)_

![nosatec Pseudocleonus cinereus](/media/nosatec-pseudocleonus_cinereus.jpg "nosatec Pseudocleonus cinereus")

_roháč velký (foto Václav Křivan)_

![roháč velký](/media/rohac_velky.jpg "roháč velký")

_májka obecná (foto Václav Křivan)_

![májka obecná](/media/majka_obecna.jpg "májka obecná")

_střevlík Poecilus punctulatus (foto Václav Křivan)_

![střevlík Poecilus punctulatus](/media/strevlik_poecilus_punctulatus.jpg "střevlík Poecilus punctulatus ")

_tesařík Plagionotus floralis (foto Václav Křivan)_

![tesařík Plagionotus floralis ](/media/tesarik-plagionotus_floralis.jpg "tesařík Plagionotus floralis")

_zlatohlávek huňatý (foto Václav Křivan)_

![zlatohlávek huňatý](/media/zlatohlavek_hunaty.jpg "zlatohlávek huňatý")



# Motýli

Na lokalitě bylo zjištěno 51 druhů denních motýlů a 5 druhů vřetenušek, z nichž 10 je zařazeno do různých kategorií Červeného seznamu bezobratlých a 3 druhy jsou zařazeny mezi zvláště chráněné dle Vyhl. 395/92. K významným zástupcům denních motýlů patří modrásek vičencový (_Polyommatus thersite_s), m. kozincový (_Glaucopsyche alexis_), poměrně početné jsou populace modráska podobného (_Plebejus argyrognomon_). K druhům spíše mezofilních až vlhčích biotopů patří ohniváček černočerný (_Lycaena dispar_). K dalším zajímavým motýlům patří tři druhy ostruháčků, kteří jsou vázáni na porosty trnek a dalších teplomilných křovin, podobně jako otakárek ovocný (_Iphiclides podalirius_). Z vřetenušek patří k významným druhům stepních lokalit _Zygaena punctum_ vázaná na máčku ladní a _Z. carniolica_ žijící na čičorce pestré.

_ostruháček trnkový (Foto Václav Křivan)_

![ostruháček trnkový](/media/ostruhacek_trnkovy.jpg "ostruháček trnkový")

_otakárek ovocný (foto Václav Křivan)_

![otakárek ovocný ](/media/otakárek-ovocny.jpg "otakárek ovocný ")

_soumračník slézový (foto Václav Křivan)_

![soumračník slézový ](/media/soumracnik_slezovy.jpg "soumračník slézový ")

_vřetenuška čtverotečná (foto Václav Křivan)_

![vřetenuška čtverotečná (foto Václav Křivan)](/media/vretenuska_ctverotecna.jpg "vřetenuška čtverotečná (foto Václav Křivan)")



# Pavouci

Na zkoumaném území bylo zjištěno 55 druhů pavouků ze 14 čeledí. Z tohoto počtu je celkem 18 druhů uvedeno mezi ohroženými v aktuálním Červeném seznamu pavouků ČR, z toho 2 druhy v kategorii kriticky ohrožený, 3 druhy v kategorii ohrožený, 5 druhů v kategorii zranitelný a 8 druhů v kategorii téměř ohrožený. Vzhledem k celkovému počtu zjištěných druhů se jedná téměř o jednu třetinu, což samo o sobě svědčí o zachovalosti zdejší extenzivní zemědělské krajiny a její dlouhodobé kontinuitě. Nejvýznamnější, kriticky ohrožené druhy pavouků, byly nalezeny ve fragmentech stepní vegetace na zachovalých pozůstatcích stepních ploch, jako např. listovník trávový (_Tibellus macellu_s), který je v ČR tradičně znám pouze z nedaleké Pouzdřanské stepi či pavučenka okrajová (_Metopobactrus ascitus_), zjištěná jednotlivě pouze na několika stepních lokalitách nejjižnější Moravy. Mezi významné teplomilné druhy, jimž vyhovují pravidelně obhospodařované plochy vinic patří nápadně kovově zbarvená mikárie duhová (_Micaria dives_), drobný brabenčík stepní (_Phrurolithus pullatus_), nenápadný běžník hlínový (_Ozyptila scabricula_) či naopak kontrastně zbarvený listovník strakatý (Rhysodromus histrio), který byl v ČR zjištěn poprvé až v r. 2002. Na okrajích porostů křovin a na nižších větvích solitérních stromů žije též vzácný běžník člunkový (_Tmarus stellio_), jenž se u nás vyskytuje jen sporadicky na jižní Moravě, jeho poněkud hojnější příbuzný běžník větvový (_Tmarus piger_) či snovačka černostrakatá (_Heterotheridion nigrovariegatum_).

_běžník větvový (foto Aleš Jelínek)_

![běžník větvový ](/media/beznik_vetvovy.jpg "běžník větvový")

_listovník trávový (Aleš Jelínek)_

![listovník trávový ](/media/listovník-travovy.jpg "listovník trávový")

_listovník strakatý (Aleš Jelínek)_

![listovník strakatý](/media/listovnik_strakaty.jpg "listovník strakatý")

__
