---
title: Míchání syslů na Slovensku
published: true
image: /media/img_7921.jpg
listing_thumbnail: /media/img_7921_274.jpg
description: Na Slovensku právě probíhají přesuny syslů mezi populacemi.
date: '2022-04-14'
logoset: LIFE
category: news
layout: news
---
Letošní syslí sezónu jsme začali u našich sousedů – účastnili jsme se mega akce projektu LIFE SYSEL, kdy se mezi jednotlivými syslími koloniemi převáží desítky syslů.

Na Slovensku jsou na tom sysli o něco lépe než u nás, přesto je i zde sysel ohrožený a jednotlivé populace jsou izolované, navzájem od sebe oddělené desítkami kilometrů a pro sysly neprostupnou krajinou protkanou silnicemi, městy, lesy a obrovskými lány polí. Kolegové se proto nyní pokouší podpořit slabší kolonie novými jedinci z dostatečně velkých populací a promíchat krev mezi jednotlivými populacemi. Uměle tak vlastně dělají to, co dříve probíhalo přirozeně.

 Genetické studie provedená partnery projektu ZOO Bojnice a TU Zvolen ukázala, že malé kolonie jsou geneticky slabé a dochází zde ke křížení příbuzných jedinců, naopak velké jako například populace na bratislavském letišti jsou dostatečně pestré a stabilní.

Odchyty probíhaly na nejsilnějších koloniích, tedy bratislavském letišti, na rozsáhlých pastvinách Slovenského krasu a na Muránské pastvině, na těchto lokalitách se nachází kolonie o velikosti několika tisíc jedinců. Odchyty probíhaly brzy na jaře, kdy se kolonie probouzí ze zimního spánku a přesunutí jedinci se ještě v letošním roce mohou zapojit do reprodukce v novém domově. V prvním týdnu se odchytilo 138 syslů, přesunuti byli na 15 jiných lokalit, přičemž na nejmenší z nich bylo v loňském roce jen 5 jedinců. 

Sysli na Slovensku zmizeli, stejně jako u nás, díky změně hospodaření v krajině. Na Slovensku to byl zejména obrovský úbytek pastvy dobytka ve volné krajině. Pastviny jsou pro sysly ideálním prostředím – poskytují syslům krátké travnaté porosty s dostatkem hmyzu a kvetoucích rostlin.  

![](/media/img_7943.jpg)

_Příprava odchytové akce na lokalitě Zemné Hradisko ve Slovenském krasu._

![](/media/img_8045.jpg)

_Každý odchycený sysel byl zkontrolován, určeno bylo pohlaví, v srsti byla vystříhána značka pro další sledování a syslům byl odebrán i genetický vzorek pro sledování zapojení jedinců do reprodukce._

![](/media/img_7839.jpg)

_Odchyt syslů na bratislavském letišti._

![](/media/img_7856.jpg)

_Sysel odchycený na bratislavském letišti._

![](/media/img_7933.jpg)

_Poslední večerní kontrola pastí na lokalitě Skalistý potok ve Slovenském krasu._

![](/media/img_7886.jpg)

_Vypouštění syslů z bratislavského letiště na malé travnaté letiště Boleráz._

![](/media/277086258_344524450963396_7568245423487903780_n-1-1206x603.jpg)

_Na záběru z fotopasti je foto samce ze Slovenského krasu (jedinec vpravo s vyholenou značkou v srsti) s místní samicí na lokalitě Horešské lúky._

![](/media/img_7850.jpg)

_Největší populace syslů na Slovensku se nachází na bratislavském letišti a v jeho okolí. Sysli bydlí i na takovýchto travnatých plochách u přiléhajících marketů._

![](/media/img_7941.jpg)

_Nekonečné pastviny dobytka podél úpatí planin Slovenského krasu - lokalita Skalistý potok hostí několik tisíc syslů._

![](/media/img_7965.jpg)

_Další pastvina pro dobytek na lokalitě Zemné hradisko._

![](/media/img_7990.jpg)

_Syslí kolonie na Zemném hradisku se nachází nedaleko známé Zádielské tiesňavy._

![](/media/img_8005.jpg)

_Syslí nora na lokalitě Hrhov, opět pastvina dobytka na úpatí planin Slovenského krasu._

![](/media/img_8037.jpg)

_První jarní květy na syslích lokalitách - hlaváček jarní._
