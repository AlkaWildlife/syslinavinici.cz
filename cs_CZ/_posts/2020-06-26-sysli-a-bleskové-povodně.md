---
title: Sysli a bleskové povodně
published: false
image: /media/mokri_sysli_biele_vody_610.jpg
listing_thumbnail: /media/mokri_sysli_biele_vody_274.jpg
description: >-
  Prudké jarní tání sněhu či přívalové deště syslům nedělají dobře a mohou mít
  vliv dokonce i na vývoj či přežití populace.
date: '2020-06-26'
category: news
layout: news
---
_Vyplavená mláďata syslů na lokalitě Biele Vody v červnu 2020 (zdroj: Živá planina) _

Sysli jsou stepní živočichové. Žijí v norách v zemi a jedním z důležitých faktorů, které ovlivňují, jak se jim bude na nějakém místě dařit, je hloubka spodní vody v půdě. Tam, kde je hladina vody v půdě vysoko, nejsou sysli. Ale i krátkodobé zaplavení nory je problém. Prudké jarní tání sněhu či přívalové deště syslům nedělají dobře a mohou mít vliv dokonce i na vývoj či přežití populace. Prudké deště zejména v době, kdy jsou tohoroční mláďata ještě malá, mohou během hodin vyplavit celou kolonii. Mláďata se rodí na začátku května a po měsíci v noře se vybatolí na povrch. Ještě dalších několik dní jsou nešikovná a neohrabaná. Květnové a červnové deště je proto můžou velmi potrápit. 

Letošní červen byl v tomto velmi nepříjemný. A ukázalo se to ve velkém na lokalitě Biele Vody na Muráňské planině na Slovensku, kde prudký déšť zaplavil údolí s pastvinou, kde žije velká kolonie syslů. Stovky mláďat uhynuly. Asi pět set jich zachránili členové spolku Živá planina a dobrovolníci, kteří se o tuto lokalitu starají. Problém je, že když se sysel neutopí, tak s mokrým kožichem prochladne. Ervín a jeho přátelé z Živé Planiny ještě za deště lokalitu zkontrolovali a vyplavená ještě živá mláďata posbírali a sušili, jak se dalo. 

![Vyplavená usušená mláďata syslů na lokalitě Biele Vody v červnu 2020 (zdroj: Živá planina) ](/media/mokri_sysli_biele_vody_610.jpg "Vyplavená usušená mláďata syslů na lokalitě Biele Vody v červnu 2020 (zdroj: Živá planina) ")

_Vyplavená usušená mláďata syslů na lokalitě Biele Vody v červnu 2020 (zdroj: Živá planina)_ 

Zatím nevíme, jestli prudké červnové deště nezasáhly letos také nějakou lokalitu v České republice. V minulosti se tak ale stalo. Vyplavení syslů je známo z golfového hřiště v Karlových Varech, z kempu v Albeři, louky v Loděnicích či letiště ve Strakonicích. Za období pravidelného monitoringu AOPK ČR byla taková katastrofa zaznamenána 10 x, průměrně způsobily pokles kolonie o 73% (Matějů a kol. 2019). Problém je velikost a izolovanost současných lokalit s výskytem sysla. Většinou se jedná o malou plochu o několika hektarech či desítkách hektarů. Při přívalovém dešti je taková malá plocha většinou zasažena celá. Po katastrově v okolí nejsou jedinci, kteří by mohli zasaženou kolonii doplnit.

Přívalové deště ovlivnit nemůžeme, ale můžeme podpořit kolonie, aby se rozrůstaly a vytvořily metapopulační charakter, kdy se jednotlivé kolonie mohou vzájemně doplňovat. A v případě zjištění, že se katastrofa stala, můžeme alespoň mláďatům pomoci, tak jak to zvládli v Bielych Vodách. 

__

_Zdroje:_ 

[Matějů, Schnitzerová a Větrovcová (2019): Zkušenosti z monitoringu sysla obecného Spermophilus citellus (Rodentia: Sciuridae) v ČR v letech 2004 – 2016. Příroda, Praha 39: 141 – 150.
](http://www.ochranaprirody.cz/res/archive/422/069253.pdf?seek=1560775167)

[https://www.facebook.com/zivaplanina.sk/ 
](https://www.facebook.com/zivaplanina.sk/)
