---
title: Jak se vypouští sysli na novou lokalitu?
published: true
image: /media/img_0162.jpg
description: >-
  Vypouštění probíhá postupně, tak aby se sysli hned nerozprchli do širšího
  okolí.
date: '2024-07-18'
logoset: LIFE MZP
category: news
layout: news
---
Zakládání nových syslích kolonií na předem vytipovaných územích je jednou z mnoha aktivit, jak zachránit tohoto kriticky ohroženého hlodavce. 

Velmi důležitý je výběr lokality, která musí splňovat řadu kritérií ohledně velikosti vhodného území, vlastníků pozemků, budoucí stability, zajištění vhodného managementu, historie výskytu, rizikových faktorů, rizika konfliktu, vazby na další syslí kolonie atd.  

Následuje příprava plochy a samotné vypuštění. Vypouštění probíhá postupně, tak aby se sysli hned nerozprchli do širšího okolí. Sysli žijí v koloniích, je potřeba aby se jednotlivá zvířata zabydlela blízko u sebe. Cílem tedy je zabránit prvotní úlekové reakci, která by nastala v případě, že se sysel jen tak vyloží na plochu. Předchystány jsou proto malé klecové ohrádky. Ideální je, když se sysli postupně z ohrádky sami podhrabou a v blízkém okolí si začnou budovat první vlastní noru. Pokud se sami nepodhrabou, po týdnu je ohrádka otevřena. 

Úspěšnost akce je ovlivněna také množstvím vypuštěných syslů. To samozřejmě záleží na tom, kolik jich je k dispozici ze záchranných chovů, případně z jiných kolonií. Dle záchranného programu je považováno za dostatečný počet 60 jedinců.  

_V dočasné ohrádce jsou předvrtány umělé nory, jako úkryt slouží palety a seno. Pro sysly je přichystána potrava - slunečnice, ovoce a pro případ vysokých teplot také napáječka s vodou. _

![](/media/20240710_093142.jpg)

_Sysli jsou na novou lokalitu dovezeni ve speciální přepravní bedně._

![](/media/dscn9291.jpg)

_V dočasné ohrádce umístěné na budoucí lokalitě jsou sysli několik dní._

![](/media/img_0222.jpg)

_V jedné ohrádce může být i více syslů pohromadě._

![](/media/img_0244.jpg)

_Ideální je, když sysli v ohrádce vidí a slyší na lokalitě již dříve vysazené sysly. Pak mají menší důvod utíkat pryč._

![](/media/img_0262.jpg)

_Tento sysel se od místa vypuštění nijak nevzdálil a pohybuje se mezi ohrádkami._

![](/media/img_0235.jpg)

_Tento sysel i po vypuštění zabíhá zpátky do otevřené ohrádky pro potravu. _

![](/media/img_0298.jpg)

_V následujících týdnech jsou sysli na lokalitě kontrolováni a přikrmováni slunečnicí a jablky._

![](/media/img_0370.jpg)

![](/media/img_0365.jpg)

_Cílový stav - sysel na louce plné květů a hmyzu._

![](/media/img_0255.jpg)

![](/media/img_0193.jpg)

Aktivita je podpořena projektem LIFE SYSEL a Ministerstvem životního prostředí, nemusí vyjadřovat stanoviska MŽP.
