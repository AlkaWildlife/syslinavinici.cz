---
title: Populace syslů v Újezdě u Brna zanikla
published: false
image: /media/img_5834.jpg
listing_thumbnail: /media/img_5834_274.jpg
description: Ve stráních Staré hory u Újezdu u Brna zanikla malá populace syslů.
date: '2021-10-22'
logoset: LIFE MZP
category: news
layout: news
---


Ve stráních Staré hory u Újezdu u Brna, malé obce jihovýchodně od Brna, mají místní obyvatelé menší zahrádky a sady, i několik vinic se zde najde. Přímo pod vrcholem se nachází i chráněná stepní lokalita PP Špice. Na této lokalitě žili sysli. Nikdy jich nebylo moc. Dle dat AOPK se po celou dobu, kdy byla lokalita známá, jednalo jen o skupinku syslů v řádu jedinců. V loňském roce jsme v centrální části lokality pozorovali tři dospělé jedince a našli šest nor. Jeden sysel pobíhal i za plotem, kde jsme kontrolu provést nemohli. V letošním roce jsme nezaznamenali žádnou aktivní noru a neviděli žádného sysla. Po syslech nebylo ani památky. Se stejným výsledkem skončila kontrola týmu AOPK. Je tak velmi pravděpodobné, že další populace syslů u nás zanikla. Definitivní konec asi bude možné říci až třeba za rok či dva. Malinká naděje totiž existuje. Ne že by sysli odněkud přišli, nemají odkud. Ale stejně jako další jihomoravské kolonie, se i tato nacházela v prostředí pestré mozaiky různého prostředí, které je pro biodiversitu a udržení řady druhů bezobratlých i obratlovců velmi důležité, ale pro bádání nás zoologů je to prostředí velmi nepřehledné. Máme tedy malinkou naději, že jsme nějakého sysla přehlédli. Újezd u Brna se ale spíše zařadí na seznam lokalit s vyhynulou populací (jako např. Letňany, Slavkov u Brna, Albeř, Lomy, Křidlůvky, ..). Jak ukazují fotografie, sysli by zde žít mohli, prostředí tu je. Bohužel tuto populaci stihl osud podobný těm předchozím. Dlouhodobá izolovanost všech kolonií syslů u nás je největší problém. V případě jakéhokoliv propadu, ať už třeba kvůli nemoci, vyplavení, šikovné kočce, není odkud by přišli noví sysli. Zároveň se spolu páří po několik generací příbuzní jedinci, zvyšuje se výskyt negativních genetických jevů jako je ztráta genetické pestrosti, homozygotnost, inbreední deprese. 

_Jedna z posledních nor sysla na této lokalitě zaznamenaná v roce 2020._ 

![](/media/img_5806.jpg)
