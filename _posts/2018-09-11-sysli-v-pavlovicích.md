---
title: Sysli v Pavlovicích
published: false
image: /media/p6270098.jpg
description: >-
  V letošním roce se nám podařilo velmi detailně zmapovat výskyt syslů v okolí
  Velkých Pavlovic. Mapovatelé nachodili přes 600 km a přesně zjistili, kde
  všude se sysli v okolí Pavlovic v současnosti vyskytují.
date: '2018-09-11'
category: news
layout: news
---
V letošním roce se nám podařilo velmi detailně zmapovat výskyt syslů v okolí Velkých Pavlovic. Mapovatelé nachodili přes 600 km, aby zjistili, kde vlastně všude přesně v Pavlovicích sysli žijí. Ač mají sysli denní aktivitu a je tedy možné je zahlédnout, jak pobíhají po trávě a panáčkují či na sebe pískají, v nepřehledném různorodém porostu v okolí Pavlovic není jednoduché je vždy vidět a tak zbývá pouze prochodit každý řádek vinice, každou pěšinu, okraj záhonku a meziřadí v sadu a hledat jednotlivé nory. Syslí noru zkušený mapovatel pozná podle tvaru a velikosti od dalších hlodavců, kteří zde žijí. Jednotliví sysli používají více nor a tak jejich počet neodpovídá počtu syslů, ale to nevadí. Prvním základním krokem mapování bylo zjistit, kde vlastně všude jsou. A protože s mapovateli syslů oblast prochodili také botanici, kteří mapovali vegetaci a kolegové z University Karlovy pomocí dronu vytvořili detailní snímky prostředí, budeme moci pomocí moderních analýz definovat faktory, který výskyt syslů ovlivňují. 

Centrum výskytu syslů je v  Novosádech a Starých horách, kde se nachází drobné viničky, sady a záhonky. V nižších hustotách se vyskytují také ve svazích Ostrovce v meruňkových sadech, ve vinicích Nových hor, v Išperkách a Bedřiškách. Stále se také drží izolovaná kolonie v Lizniperkách.
