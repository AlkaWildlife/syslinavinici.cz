---
title: Syslí imigranti ve dvou vinařských obcích
image: "/uploads/IMG_2597_610b.JPG"
date: '2016-07-21'
---
S rakouskými kolegy jsme kontrolovali vinice v blízkosti státní hranice,
abychom porovnali výskyt syslů v obou zemích od Valtic až po národní
park Podyjí a pochopili tak, jak se v pohraničí šíří. Navíc jsme
průzkumem zjistili výskyt v nové viniční trati a vinaři tak i zde nově
mohou získat známku Sysli na vinici pro rok 2016.
{: .wysiwyg-text-align-justify}

Zdá se, že v Rakousku je situace pro sysly lepší než u nás, populace
syslů jsou běžnější a alespoň místy se jejich populace rozšiřují. Proto
už se zhruba před dvěma nebo třemi roky objevili první sysli ve
Hnanicích na Znojemsku, kde přešli právě z rakouských
vinic. V současnosti je možné zde vidět sysly na obou stranách
hranice. Pozorovat je můžete také přímo z vyhlídkového oblouku Heiliger
Stein na rakouské straně hranice, kde běhají přímo pod Vámi na kraji
vinice.
{: .wysiwyg-text-align-justify}

*Vyhlídka Heiliger Stein na státní hranici s Rakouskem u obce Hnanice
(Znojemsko).*
![](/uploads/IMG_2643_.JPG)

Letos se ale poprvé dostali také sysli do vinic v katastru Valtic
v blízkosti Kolonády na Reistně. Pokud se projdete naučnou stezkou
„Bosou nohou“, při bedlivém pozorování je můžete i vidět, nejlépe
z vyhlídkové věže přímo na státní hranici. Doufejme tedy, že na naší
straně se zabydlí a budou se šířit dál.

*Vinice u Valtic.*
![](/uploads/a_IMG_2556b_610.JPG)

*Jedna z metod monitoringu – opravdoví znalci poznají noru sysla
i čichem :-).*
![](/uploads/a_IMG_2624_610.JPG)

*Na rakouské straně hranice bylo vidět, že soužití lidí se sysli je
bezproblémové – sysli obydlují i nejbližší okolí lidských staveb, někdy
je i přímo využívají.*
![](/uploads/a_IMG_2635_610.JPG)
![](/uploads/a_IMG_2592_610.JPG)

*Sysli nesyslí – nedělají si zásoby v noře na zimu, jak si lidé často
myslí. Mají ale lícní torby, do kterých si mohou rychle nahromadit
získanou potravu a pak si ji už v bezpečí nory v klidu konzumovat. Tento
sysel se zásobil tak, že je to i vidět.*
![](/uploads/a_IMG_2590_610.JPG)

*Sysli si svou noru upravují, aby v ní měli pohodlí – takto si nanosí
krátká stébla a ustelou si v noře hnízdo.*
![](/uploads/a_IMG_2615_610.JPG)

*Sysli nejsou čistí býložravci. Nepohrdnou živočišnou potravou, dokáží
ulovit různý hmyz a někdy i drobné hlodavce. Zde jsme před norou
objevili zbytky brouka roháče.*
![](/uploads/a_IMG_2551_610.JPG)
