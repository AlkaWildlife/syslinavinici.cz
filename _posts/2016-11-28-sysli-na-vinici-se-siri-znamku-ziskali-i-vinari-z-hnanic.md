---
title: Známka se šíří. Získali ji i vinaři z Hnanic
image: "/uploads/IMG_6107_610.JPG"
published: true
date: 2016-11-28
---
**Tisková zpráva ALKA Wildlife, o.p.s. a Ministerstva životního
prostředí**

**Hnanice, 28. listopadu 2016 – Čtyři vinařství z Hnanic jsou dnes
oceněna zlatou známkou Sysli na vinici. Tu získávají vinaři za to, že na
svých vinicích vytváří vhodné prostředí pro sysla obecného. Osud tohoto
dnes kriticky ohroženého druhu závisí právě na způsobu hospodaření na
vinicích. Nákupem vína se zlatou známku „Sysli na vinici“ mohou lidé
podpořit vinaře, kteří syslům pomáhají.**

Čtyři vinařství z Hnanic se dnes připojují do projektu ochrany sysla
obecného. Způsobem hospodaření na svých vinicích vytváří prostředí pro
dnes velmi vzácného sysla obecného. Ten vymizel z většiny našeho území
vlivem změn v hospodaření a v současnosti se nachází jen na několika
málo lokalitách. Do Hnanic se sysli vrátili a je jen na vinařích, jestli
zde zůstanou. Čtyři z nich se právě rozhodli, že pomohou, a tak dostanou
zlatou známku *Sysli na vinici*.

„*Sysli na vinici stojí na skvělé myšlence. Pomáhat s ochranou přírody
a k tomu ochutnávat moravské víno, to je překvapivé spojení příjemného
s užitečným. Říká se, že ve víně je pravda, tak já dodávám, že v tom
‚syslím‘ je i pomoc*,“ poznamenává ministr životního prostředí Richard
Brabec.

![](/uploads/IMG_2907v_610.JPG)

Sysel obecný je v současnosti jeden z nejvzácnějších savců Evropy. Dříve
široce rozšířený druh „polního škůdce“ je dnes kriticky ohroženým
chráněným druhem. Na vině jsou zejména změny v zemědělském hospodaření,
které u nás nastaly po druhé světové válce. Rozorání mezí, které sysel
obýval, zcelování pozemků a intenzifikace zemědělského hospodaření
způsobily, že na většině svého původního území sysel zmizel. V České
republice se tak dnes nachází pouze mizející populace na několika
drobných lokalitách.

„*Pokud chceme tento druh v naší krajině zachovat, je nutné realizovat
celou řadu konkrétních opatření k podpoře jeho zbytkových populací.
Koordinaci těchto aktivit a vytyčení priorit slouží Záchranný program
pro sysla obecného, který ministerstvo vydalo v roce 2008*,“ vysvětluje
ředitel odboru druhové ochrany Ministerstva životního prostředí Jan
Šíma.

Jednou z plánovaných aktivit Záchranného programu je také spolupráce
s vlastníky a uživateli pozemků, na kterých sysel žije. Sem patří
i zatravněné vinice. K podpoře vinařů, kteří mají na svých vinicích
sysla a kteří mu vytváří vhodné prostředí, připravily organizace ALKA
Wildlife,o.p.s. a Muzeum Karlovy Vary s podporou Ministerstva životního
prostředí ochrannou známku „Sysli na vinici“.

„*Cílem naší známky „Sysli na vinici“ je, aby lidé nákupem vína
motivovali vinaře k zatravňování meziřadí a nepoužívání rodenticidů. Je
to způsob, jak můžete nákupem dobrého vína prospět ohroženým syslům. Na
jaře 2016 jsme touto známkou ocenili prvních 14 vinařství z Velkých
Pavlovic, kde se v současnosti vyskytuje největší populace sysla ve
vinicích*,“ sděluje Kateřina Poledníková, koordinátorka projektu
a dodává: „*A dnes se k oceněným připojují i vinaři z Hnanic na
Znojemsku.*“

Populace syslů se do Hnanic rozšířila z Rakouska. V rakouském pohraničí
je výskyt syslů běžnější než na české straně hranice, nachází se zde
řada syslích kolonií, například u obcí Schrattenberg, Kleinschweinbarth,
Wildendürnbach – Galgenberg, Zwingendorf, Haugsdorf
a Mitterretzbach. V současnosti se jim zde daří, a tak se postupně
rozšiřují do okolí.  „*Tam, kde blízko sebe sousedí vinice na obou
stranách hranice, mohou sysli přeběhnout a usadit se na české
straně. Pokud tam tedy najdou vhodné prostředí. Takovými místy jsou
v současnosti Valtice a Hnanice.  Je pak jen na vinařích, kteří zde
hospodaří, jestli se u nich sysli usadí, rozmnoží a vytvoří
životaschopné populace*,“ vysvětluje situaci Kateřina Poledníková.

Ke známkou „Sysli na vinici“ čerstvě oceněným vinařům z moravských
Hnanic patří Vinařství Josef Kořínek, Vinařství Špetíci, Vinařství
Schwarz a Vinný sklep U hafana.

*Povídání o syslovi a známce*
![](/uploads/IMG_6089_610.JPG)

*První zlatá známka vylepená na víno z Hnanic*
![](/uploads/IMG_6095_610.JPG)

*První samolepka vylepená na Hnanickém vinném sklepě*
![](/uploads/IMG_6105_610.JPG)

*Víno z Hnanic označené zlatou známkou Sysli na vinici*
![](/uploads/IMG_6126_610.JPG)
