---
title: Co udělat pro sysly na vinici?
permalink: "/pro-vinare/co-udelat-pro-sysly-na-vinici"
image: "/media/IMG_2845_610.JPG"
long_title: Co mohu udělat pro sysly na vinici?
published: true
listed: true
position: 0
layout: two_columns_page
date: 2016-04-13 15:16:40 +0000
---
*Aneb rady pro pěstitele vína, jak podpořit „své“ sysly na vinici či pro
ty vinaře, kteří je tam chtějí z okolí nalákat.*

Jestli se sysli na vinici budou nebo nebudou vyskytovat, je zcela
zásadně ovlivněno způsobem hospodaření na vinici. Připravili jsme proto
návod, co dělat, aby Vaše vinice byla vhodným prostředím pro tento
kriticky ohrožený druh. Rady jsou určeny těm vinařům, kteří chtějí sysly
na svou vinici přilákat (v tomto případě je ale samozřejmě potřeba, aby
se vůbec sysli v okolí vyskytovali, což je bohužel v současnosti jen
v několika málo oblastech). Rady jsou ale zejména určeny pro vinaře,
kteří již sysly na svých vinicích mají. V současnosti jsou totiž všechny
populace syslů na vinicích malé, a proto je zde vysoké riziko, že i ty
zaniknou. A pro vinaře, kteří sysla na své vinici nechtějí, máme vzkaz:
sysli nijak na vinici neškodí, nemusíte se jich bát; a prosbu: pomozte
nám je chránit, zaslouží si to.  {: .wysiwyg-text-align-justify}

# Výška porostu do 15 cm

Zcela zásadní je výška travního porostu. Ten by neměl přesáhnout výšku
15 cm, řídké porosty mohou být i vyšší. Počet sečí závisí na úživnosti
půdy a srážkách v daném roce, nejčastěji jsou třeba tři seče. Sysel
totiž potřebuje mít přehled o svém okolí, o predátorech, kteří se k němu
blíží. Proto se také neustále rozhlíží, panáčkují a pozorně sledují
okolí. Trávu je možné pást, kosit i mulčovat.

# Nepoužívání rodenticidů

Syslům škodí všechny rodenticidy, což jsou jedy hubící hlodavce. Sysel
je hlodavec. Problém je, když je rodenticid použit na vinicích, ale také
v jejich okolí, například na sousedních zahradách. Pokud už se Váš
soused rozhodne pro použití rodenticidů, poraďte mu, aby jej aplikoval
jen v zimním období (sysel na rozdíl od ostatních hlodavců spí zimním
spánkem).

# Výživné zdroje potravy

Sysel se živí různými částmi rostlin – listy, semeny, kořeny. Syslům ale
můžete pomoci výsevem/sadbou rostlin, které jsou velmi kalorické – sysli
se tak na zimní spánek lépe vykrmí, získají větší váhu a lépe pak
přežívají a mají následně i více mláďat. Na kraj vinice můžete například
zasít řádek obilí nebo vojtěšky. Obrovský význam pro sysly mají různé
plody stromů spadané na zem, např. ořechy, jablka, švestky, meruňky.
Pokud plánujete vysazení stromu, myslete na sysly: vhodnější jsou rané
odrůdy – odrůdy jablek dozrávajících v září již syslům spícím v norách
nepomohou.

# Propojení vinic

Ne všude ve vinařské krajině je prostředí dobré pro sysly. Mezi
jednotlivými vinicemi, kde se vhodně hospodaří, jsou i nezatravněné
vinice, zarostlé stráně, husté keře, pole, zahrádky, či jiné plochy,
které pro sysly vhodné nejsou. Plochy, kde se jim daří, ale musí být
propojené, aby se mohli jedinci setkávat kvůli rozmnožování, přesunovat
atd. Vytváření vhodných plošek či pásů tomu pomůže. Může to být i jen
sečená tráva podél cest, nebo např. porost vojtěšky.

# Zatravňování

Podmínkou udělení známky „*Sysli na vinici*“ je zatravnění alespoň
každého druhého meziřadí. Větší prostor pro sysly ale samozřejmě
vytvoříte tím, že bude zatravněno každé. Také stálost travního porostu
je důležitá, pokud možno tedy zatravněná meziřadí nepřeorávejte
a zatravněné plochy nelikvidujte.

# Přikrmování

Pokud v jarním období (zejména květen a červen) dojde k několikadennímu
chladnějšímu, deštivému počasí, může dojít k tomu, že samice nezvládnou
péči o právě narozená mláďata. V těchto kritických dnech jim můžete
pomoci přikrmením – poblíž nory můžete nasypat trochu slunečnice, ovsa,
ječmene či kousky jablka.
